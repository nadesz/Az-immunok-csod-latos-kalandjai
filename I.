    Az immunok csodálatos kalandjai I.


          1. Egy másik világ

Tudjátok mitől különleges minden állat és ember? 
Figyeljetek, megsúgom: varázslat lakozik bennük. De pszt, ez titok! 
Mert sokan vannk ám, akik el akarják lopni ezt a varázserőt.
Például a gonosz bacik és vírusok...fúújj! Utáljuk őket!
Viszont nektek nem kell félnetek tőlük, mert ha támadnak, mi itt vagyunk és segítünk.
Hiszen mindannyiótokban ott élünk mi is, a varázslat őrzői, az immunok.
És soha nem hagyjuk, hogy azok a fránya bacik vagy vírusok nyerjenek!


Nézzétek, itt van például Titi, az immunfiú.
Nem olyan régen született és mostanra kijárta már az immunóvodát. 
Ő bennetek lakik és irtó picike ám! Annyira, hogy nem is lehet látni.
De ettől még igazi, és bár ő még nem tudja, csodás varázsereje van. 
Ha felnő, hatalmas varázsló válik belőle, akitől rettegnek majd a vírusok.
Egyelőre azonban még máson jár az esze. A kedvenc játékán, a csőcsúszdázáson.
Titinek ugyanis eddig minden napja ugyanúgy telt, mióta befejezte az immunovit.
Csőcsúszdázott reggeltől estig és imádta. 
A mai nap viszont valami igazán különlegeset tartogatott számára.


- Vigyázat dugó, dugó! Forgalmi akadály! - kiáltozta valaki előtte a távolban.
És a következő pillanatban Titi azt vette észre, hogy lassul a csúszdája.
- Hé, mi történik? Gyorsabban, hé! - kiabálta Titi ijedten, mert még soha nem 
látott olyat, hogy a csúszda megállt volna. Igaz, nem is csúszdázott még olyan 
régóta, azt viszont tudta, hogy nem szereti a változást. De nem volt ideje ezen töprengeni, 
mert ekkor valaki olyan erővel csapódott belé hátulról, hogy megsajdult tőle a feje is.


- Jajj, ne haragudj, túl későn vettelek észre, nem tudtam már megállni. - mondta zavartan 
a mögötte érkező immunlány. - Nem tudod mi történik itt? Miért álltunk meg?
- Ötletem sincs, soha nem láttam még ilyet. Szerintem elromlott a csúszda. - válaszolta 
morogva Titi, aki még mindig fájlalta a hátát az előző ütközés miatt.
- Úúú, az izgi, akkor láthatjuk majd a szerelőket! - mondta izgatottan az immunlány. 
- Téged hogy hívnak? Én Bibi vagyok.
- Én meg Titi. - felelte az immunfiú, és azon nyomban megfeledkezett a mérgéről, mert 
máris a csúszdaszerelőkön kezdett járni az agya.


Időközben egyre több immunfiú és immunlány torlódott fel a csúszdában és senki 
sem értette mi történik körülöttük.
- Fújj, ragad a csúszda fala! - kiáltott fel egyszer csak az egyik immungyerek, 
akit azonnal követett egy másik: - Nyamii, ez cukorból van!
Pár perc sem telt bele és az ifjú immunok egytől egyig ráragadtak a csőcsúszda falára. 
Mozdulni is alig bírtak, a csúszdaszerelőknek pedig nyoma sem látszott, és Titin kezdett 
eluralkodni a rettegés. 


Ám szerencséjére, a legtöbb gyerekhez hasonlóan ő is rajongott az 
édességekért, így kíváncsisága erősebbnek bizonyult félelménél. Kidugta hát apró nyelvét, 
megnyalta a cső falát és megízlelte a furcsa, ragadós édességet. Ez volt a legfinomabb 
dolog amit valaha kóstolt! Sőt az igazat megvallva el sem tudott képzelni finomabbat. 
Teljesen belemerült a nyalakodásba, akárcsak mögötte Bibi és az összes többi immungyerek.
Annyira el voltak foglalva, hogy észre sem vették milyen újfajta veszély leselkedik rájuk. 


A csúszda fala ugyanis hirtelen elkezdett berepedezni, és hamarosan akkora lyukak nyíltak 
rajta, melyek könnyedén elnyelhettek egy jól megtermett immungyereket is.
A cukorbűvöletben úszó Titi és társai azonban ügyet sem vetettek a veszedelmre egészen addig,
míg egy immunfiú bele nem esett az egyik hatalmas kráterbe. Az ő segélykiáltása térítette magához
Titit és Bibit is. 
- Te jó ég! Mi is bele fogunk zuhanni! - kiáltott fel rémülten Titi.
- Sebaj, legalább megtudjuk mi van a túloldalon. - felelte izgatottan Bibi. - Úgysem voltam még 
soha a csúszdán kívül. Te voltál már?


Titi azonban csak a fejét rázta. Mióta befejezte az immunóvodát, minden percét a csőcsúszdában töltötte.
- Szerintem ott kint, van egy másik világ. - folytatta Bibi. - Hallottam már történeteket róla. Azt
mesélik, hogy egy hatalmas játszótér vár minket a csövön kívül.
- És te ezt elhiszed? - kérdezte hitetlenkedve Titi. - És mi van, ha odakint veszélyes vírusok és bacik
tanyáznak, akik csak arra várnak, hogy lecsapjanak ránk?
- Lárifári. - válaszolt Bibi nevetve. - Nem is biztos, hogy léteznek vírusok. Szerintem a dadusok és 
óvónénik csak kitalálták őket, hogy ijesztegessenek minket.


Nem volt azonban idejük tovább vitatkozni, mert néhány pillanattal később Bibi mellett egy újabb
repedés nyílt meg és egy szempillantás alatt beszippantotta az immunlányt.
- Bibi vigyázz! - üvöltött torka szakadtából Titi, de már túl késő volt. Bibit elnyelte a sötétség
és ahogy Titi körbenézett, látta, hogy a legtöbb immungyerek már hasonló sorsra jutott. Alig
maradtak néhányan a csúszda ragadós falához tapadva. Az immunfiú remegett a félelemtől és a könnyeivel
küszködött amikor az egyik lyukból egy ismerős hang ütötte meg a fülét.
- Titi, gyere már! Ez tényleg egy játszótér! - Olyan volt, mintha Bibi beszélne. Csak halkabban.
De ez nem lehet, hiszen az immunlányt elnyelte a sötét repedés.


- Ne félj, semmi bajod nem lesz! Szuper jó játékok vannak itt! Gyerünk! Ugorj a lyukba! - folytatta
a hang és Titi egyre biztosabb volt benne, hogy Bibit hallja. De esze ágában sem volt a lyukba
ugrani. Ám ahogy ismét körbepillantott már senkit sem látott maga körül. Kiürült a csőcsúszda.
Az összes többi immungyerek eltűnt és ő egyedül maradt. Lehet, hogy mindannyian egy szuper játszótéren vannak?
Ha igen, abból ő sem maradhat ki.
- Titi, nem várok rád tovább! Ugorj! - szólt közbe ellentmondást nem tűrően a lyukból Bibi.
És ki tudja miért, de Titi, aki félt az ismeretlentől és utálta a változást, szót fogadott. 
Gondolt egyet és a sötétségbe ugrott. És remélte, hogy a túloldalon valóban egy csodás játszótér várja.

